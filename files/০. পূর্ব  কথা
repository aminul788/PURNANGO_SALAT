বিসমিল্লাহির রাহমানির রাহিম, সালাত একটি আরবি শব্দ। আর নামায হচ্ছে ফারসি শব্দ। সালাত শব্দের আভিধানিক অর্থ প্রার্থনা, অনুগ্রহ, পবিত্রতা বর্ণনা করা, ক্ষমা প্রার্থনা করা অথবা নত হওয়া, অবনত করা ও বিস্তৃত করা। ইসলামী পরিভাষায় শরিয়তের নিয়ম মোতাবেক এক বিশেষ পদ্ধতিতে আল্লাহর গুনগান করা, রুকু সেজদা সহ আল্লাহর ইবাদাত করাকে সালাত বলা হয়।
ইসলামের মূল রোকন বা স্তম্ভ পাঁচটি। এর মধ্যে ঈমানের পরই সালাতের স্থান। এটি ইসলামের অন্যতম গুরুত্বপূর্ণ ভিত্তি ও শ্রেষ্ঠ ইবাদত। কোন ব্যক্তির ঈমান গ্রহণ ও প্রাপ্তবয়স্ক হওয়ার পর যে কাজটি সর্বপ্রথম বর্তায় তা হোল নামায। হযরত আদম (আ.) থেকে শুরু করে হযরত মুহাম্মদ সাল্লাল্লাহু আলাইহি ওয়া সাল্লাম পর্যন্ত সকল নবী রাসূলের যুগে তাদের উম্মতের উপর সালাত ফরয ছিল। কুরআনে পাকে আল্লাহ্ তাআলা বিভিন্ন জায়গায় সরাসরি ৮২ বার সালাত শব্দ উল্লেখ করে নামাযের গুরুত্ব তুলে ধরেছেন।
প্রতিটি মুসলমানের উচিত সঠিক পদ্ধতিতে নামায আদায় করা। সঠিক পদ্ধতিতে নামায আদায় না করলে আল্লাহ্র নিকট আমাদের ইবাদত অপরিপূর্ণ থেকে যায়। সুতরাং একজন মুমিনের জীবনে সঠিক পদ্ধতিতে নামায আদায়ের গুরুত্ব অপরিসীম। সঠিক পদ্ধতিতে নামায আদায়ের গুরুত্ব উপলদ্ধি থেকেই নামায আদায়ের সঠিক পদ্ধতি নিজে জানা এবং অপরকে জানানোর জন্যই আমার এই ক্ষুদ্র প্রয়াস।
